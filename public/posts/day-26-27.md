# Dag 26 & 27 - Testing av funksjonelle komponenter og litt verktøyfrustrasjon
<!-- 17 nov -->

Torsdagen blir kort, men får likevel fortsatt med den uendelige oppgaven det er
å sørge for at testene holder tritt med produksjonskoden. Når jeg forlater
kontoret ved 13-tiden, er de alle grønne igjen.

Fredagen går men til å utvikle tester for en del av kodebasen jeg ikke har
kikket på i veldig stor grad. Det er den delen som er ansvarlig for å "koke sammen"
tilstanden til applikasjonen med hver nye melding om endring som kommer inn.
Dette er en veldig funksjonell del av applikasjonen, så testing av disse komponentene
er forsåvidt enkelt, da de ikke har noen avhengigheter på annen kode eller
komplekse datastrukturer.

Etter lunsj fredagen går jeg løs på en del av kodebasen som omfatter logikken
omkring endringsmeldingene som sendes rundt i systemet. Det er her mye av
kommunikasjonen med backend-systemet foregår. Dette gjør at disse komponentene
er vesentlig mer utfordrende å teste da de avhenger av noe du ikke i utgangspunktet
har kontroll over i testmiljøet. Det gjør at man må forsøke å "forfalske" disse
avhengighetene (populært kalt "mocking") for å teste at komponenter gjør det den
skal. Klarer nesten å skrive ferdig en prototype på tester av en slik komponent
før uken er over.

## Verktøyfrustrasjon (med fiks)

Jeg benytter stort sett Visual Studio Code som utviklingsmiljø når jeg arbeider
med WAs kodebase. Verktøyet gis ut som åpen kildekode og er utviklet med samme
teknologier som nettsider er (Javascript / TypeScript). Det har også et rikt
økosystem av plugin-moduler som lar deg legge til ekstra funksjoner. En av
plugin-modulene jeg benytter er en som lar deg kjøre tester automatisk i bakgrunnen
mens du koder, og viser deg resultatene på skjermen. Det viser seg dog at dette
verktøyet har en mangel. Hvis en fil har en test som feiler, og du fjerner denne
filen, forblir meldingen om feilen igjen i grensesnittet. Verktøyet er ellers
perfekt for mitt bruk, så det ender med at jeg (etter arbeidstid) finner mangelen
i tilleggskomponenten (som også er åpen kildekode), implementerer en fiks og sender
denne til utvikleren. Dette resulterer i
[mitt første offisielle bidrag](https://github.com/orta/vscode-jest/pull/174) til et
åpent kildekodeprosjekt som ikke er mitt eget :).
